Matematiikka on kaikkien luonnontieteiden perusta. Se tarjoaa työkaluja asioiden täsmälliseen jäsentämiseen, päättelyyn ja mallintamiseen, joita ilman yhteiskunnan teknologinen ja tieteellinen kehittyminen ei olisi mahdollista. Alasta riippuen käsittelemme matematiikassa erilaisia \textbf{objekteja}: Geometriassa tarkastelemme kaksiulotteisia \textbf{tasokuvioita} ja kolmiulotteisia \textbf{avaruuskappaleita}. Algebra tutkii \textbf{lukualueita} ja niissä määriteltäviä \textbf{laskutoimituksia}. Todennäköisyyslaskenta tarkastelee satunnaisten \textbf{tapahtumien} esiintymistä ja suhdetta toisiinsa. Matemaattinen analyysi tutkii \textbf{funktioita} ja niiden ominaisuuksia, esimerkiksi \textbf{jatkuvuutta}, \textbf{derivoituvuutta} ja \textbf{integroituvuutta}. Matemaattista analyysiä käsittelevät pitkässä matematiikassa kurssit 7, 8, 10 ja 13 sekä osin kurssit 9 ja 12. Voidaankin sanoa, että analyysi on keskeisin aihealue lukion pitkässä matematiikassa.\footnote[1]{Tämä Suomessa käytetty lähestymistapa on käytössä monissa länsimaissa. Sen sijaan esimerkiksi Balkanilla geometrialle ja matemaattiselle todistamiselle annetaan edelleen paljon suurempi painoarvo.} Matematiikka opettaa loogista päättelytaitoa ja luovaa ongelmanratkaisukykyä, mistä on hyötyä niin opinnoissa kuin elämässä yleensäkin. Sitä hyödynnetään jollakin tavalla jokaisella tieteenalalla ja myös taiteissa. 

Pitkän matematiikan ensimmäinen kurssi MAA1 Funktiot ja yhtälöt käsittelee lähinnä lukuja ja niiden operaatioita eli laskutoimituksia. Kirjassa esittelemme luvun käsitteen ja yleisimmin käytetyt lukualueet laskutoimituksineen, ja jatkamme niistä \textbf{yhtälöihin} ja funktioihin. Kurssilla luodaan tietopohja nimensä mukaisiin aiheisiin ja opitaan välttämättömimpiä työkaluja, joita tarvitaan kaikilla myöhemmillä kursseilla. Ensimmäisen kurssin tiedot riittävät myös jo monipuolisesti monien arkielämän tilanteiden -- esimerkiksi korkolaskujen -- tarkasteluun, ja suureiden sekä yksiköiden syvällinen käsittely antaa hyvän laskennallisen pohjan fysiikan ja kemian kursseille.

\newpage
\subsection*{Matematikan opetussuunnitelma}

Lukion pitkän matematiikan kurssien tavoitteena on, että opiskelija ymmärtää matemaattisen ajattelun perusteet ja oppii ilmaisemaan itseään matematiikan kielellä sekä mallintamaan itse käytännön asioita matemaattisesti. Matematiikan pitkä oppimäärä antaa hyvät valmiudet luonnontieteiden opiskeluun.

Uusimpien (vuoden 2003) lukion opetussuunnitelman perusteiden mukaan pitkän matematiikan ensimmäisen kurssin tavoitteena on, että opiskelija
\luettelo{
§ vahvistaa yhtälön ratkaisemisen ja prosenttilaskennan taitojaan
§ syventää verrannollisuuden, neliöjuuren ja potenssin käsitteiden ymmärtämistään
§ tottuu käyttämään neliöjuuren ja potenssin laskusääntöjä
§ syventää funktiokäsitteen ymmärtämistään tutkimalla potenssi- ja eksponenttifunktioita
§ oppii ratkaisemaan potenssiyhtälöitä.
}

Opetussuunnitelman perusteet määrittelevät kurssin keskeisiksi sisällöiksi
\luettelo{
§ potenssifunktion
§ potenssiyhtälön ratkaisemisen
§ juuret ja murtopotenssin
§ eksponenttifunktion.
}

\newpage

\subsection*{Kirjan käyttämisestä}

Kirjan kirjoituksessa on nähty erityistä vaivaa siinä, että \textit{mitään ei oleteta osattavan etukäteen}. Esitietovaatimuksia ei ole melkeinpä lainkaan:

\luettelo{
§ intuitio yhteen-, vähennys-, kerto- ja jakolaskusta sekä kyky käyttää laskinta näiden laskemiseen; kellonajat
§ geometriaa: kolmio, suorakulmio; pituus, pinta-ala, tilavuus
§ lukusanoja: kymmenen, sata, tuhat, miljoona -- käytetään kirjan alussa, ja myöhemmin selitetään perusteellisemmin
§ desimaali -- sanaa käytetään kirjan alussa, mutta myöhemmin määritellään perusteellisemmin
}

Jos kirja ei anna tarpeeksi esimerkkejä jostakin asiasta, \textbf{ota yhteyttä}, ja asia korjataan välittömästi. \textbf{Oletusarvoisesti ymmärtämättömyyden syy ei ole sinun vaan oppimateriaalin.} Ota toki myös yhteyttä, jos sinulla on mielenkiintoisia tehtäväideoita!

Kirjan tehtävät on suurimmassa osaa luvuista jaettu kolmeen kategoriaan: Perusteet, kokonaisuuden hallitseminen ja lisätehtävät. Perustehtävät tarkistavat luvun määritelmien ja keskeisten tulosten ymmärtämisen sekä perustavanlaatuiset taidot -- nämä täytyy osata kurssin läpäisemiseen. Hallitse kokonaisuus -osiossa tehtävät ovat soveltavampia, ja ne yhdistelevät monipuolisesti luvun eri menetelmiä ja myös aiemmissa luvuissa opittuja asioita. Jos kaipaat lisäharjoitusta, sekä perustehtäviä että sekalaisia sovelluksia löytyy lisää kolmannesta osiosta. Yhteiskunnallisia tilanteita soveltavien tehtävien tiedot ovat faktuaalisia, ellei toisin mainita. Lisää tehtäviä -osion tähdellä $\star$ merkityt tehtävät ovat selvästi opetussuunnitelman ulkopuolisia tehtäviä, erittäin soveltavia, oppiainerajat ylittäviä tehtäviä, pitkiä tai tekijöiden mielestä muuten koettu mielenkiintoisiksi tai haastaviksi. Näiden tehtävien osaaminen ei missään nimessä ole vaatimus kympin kurssiarvosanaan.

Kirjan lopusta löytyy ylimääräinen teorialiite lukujärjestelmistä, kertaustehtäviä, harjoituskokeita, vanhoja yo- ja eri alojen valintakokeita, harjoitustehtävien vastaukset sekä asiasanahakemisto.